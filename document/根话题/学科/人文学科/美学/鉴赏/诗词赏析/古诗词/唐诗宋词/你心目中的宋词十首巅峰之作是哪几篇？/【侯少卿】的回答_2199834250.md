# 你心目中的宋词十首巅峰之作是哪几篇？
- 点赞数：13298
- 更新时间：2021年11月06日14时02分57秒
- 回答url：https://www.zhihu.com/question/495059487/answer/2199834250
<body>
 <p data-pid="mcRawiSI">一、虞美人·听雨（蒋捷）</p>
 <p data-pid="5Uf7Nyvt">少年听雨歌楼上。红烛昏罗帐。壮年听雨客舟中。江阔云低，断雁叫西风。</p>
 <p data-pid="NHg3gELF">而今听雨僧庐下。鬓已星星也。悲欢离合总无情。一任阶前，点滴到天明。</p>
 <p data-pid="FBntCdZs"><b>寥寥数语，写尽人一生况味，讽诵之下，令人低徊不已。</b></p>
 <p data-pid="e_JZ2DxL">二、扬州慢·淮左名都 （姜夔）</p>
 <p data-pid="EFJlJ05Q">淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。</p>
 <p data-pid="o5ea7INO">杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。</p>
 <p data-pid="KnK5f4UM"><b>词句颇为清隽，而用情实凄怆已极，千岩老人，以为有《黍离》之悲，信不虚也</b>。</p>
 <p data-pid="Y0pq7KdJ">三、念奴娇·赤壁怀古 （苏轼）</p>
 <p data-pid="5Y1Kv9f2">大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。</p>
 <p data-pid="Ma618Owl">遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。</p>
 <p data-pid="v6DVBc0L"><b>词境浑阔，语意高妙，千古绝唱。</b></p>
 <p data-pid="nB-JYmFJ">四、临江仙·梦后楼台高锁（晏几道）</p>
 <p data-pid="berd_6oU">梦后楼台高锁，酒醒帘幕低垂。去年春恨却来时。落花人独立，微雨燕双飞。</p>
 <p data-pid="uTtMsSvK">记得小苹初见，两重心字罗衣。琵琶弦上说相思。当时明月在，曾照彩云归。</p>
 <p data-pid="GVX1jM2e"><b>文笔清工，意韵绵邈，“落花”二句，论风致如微风过箫，论词采如红蕖照水，不愧为千古名句。</b></p>
 <p data-pid="WOs5hI1I">五、八声甘州·对潇潇暮雨洒江天（柳永）</p>
 <p data-pid="GuaPJTL_">对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。</p>
 <p data-pid="l_H9kU6O">不忍登高临远，望故乡渺邈，归思难收。叹年来踪迹，何事苦淹留。想佳人妆楼颙望，误几回天际识归舟。争知我、倚阑干处，正恁凝愁。</p>
 <p data-pid="0SCbdpLG"><b>世人评柳永之词，皆推《雨霖铃》《望海潮》二首，而吾独以此首为第一。“霜风凄紧，关河冷落，残照当楼”三句，自是唐人风韵。</b></p>
 <p data-pid="LBDzRSkQ">六、浣溪沙·一曲新词酒一杯（晏殊）</p>
 <p data-pid="-kPG2AD0">一曲新词酒一杯。去年天气旧亭台。夕阳西下几时回。</p>
 <p data-pid="f8N61KTy">无可奈何花落去，似曾相识燕归来。小园香径独徘徊。</p>
 <p data-pid="6j1AVlKD"><b>千古丽词。“无可奈何”一联，浑然天成。</b></p>
 <p data-pid="wtEqTJNR">七、永遇乐·京口北固亭怀古 （辛弃疾）</p>
 <p data-pid="OgYb7Skx">千古江山，英雄无觅孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。</p>
 <p data-pid="R-PWLrJF">元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？</p>
 <p data-pid="BrNx9WPv"><b>辛词当以此首为第一。气调雄阔苍郁，寄意曲折深远。使事臻于化境。末语以廉颇自况，悲壮之至。</b></p>
 <p data-pid="2bgeFlET">八、声声慢·寻寻觅觅（李清照）</p>
 <p data-pid="hVjyKieX">寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。</p>
 <p data-pid="6KqjuAOP">满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！</p>
 <p data-pid="MVMtTRJf"><b>开头连下十四叠句，堪称千古奇笔，后幅一气奔注，势不可遏。“黑”字极妙。</b></p>
 <p data-pid="ciKSFl3M">九、水调歌头· 明月几时有（苏轼）</p>
 <p data-pid="GsHDCPaf">明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。</p>
 <p data-pid="Ea0wO7Dv">转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。</p>
 <p data-pid="4r89CRac"><b>《渔隐丛话》云：中秋词，自东坡《水调歌头》一出，余词俱废。信然。全词空灵蕴藉，奇逸绝伦，诵之令人超然乎尘垢之外。</b></p>
 <p data-pid="lykNbGkU">十、念奴娇·过洞庭 （张孝祥）</p>
 <p data-pid="PDr_v9mP">洞庭青草，近中秋、更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。</p>
 <p data-pid="2LhE6I5N">应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。</p>
 <p data-pid="UTIACrVv"><b>宋人之词，以此首格调最高。“素月分辉，明河共影，表里俱澄澈”、“尽挹西江，细斟北斗，万象为宾客”两句，颇有悟道登仙之概。难怪乎王闿运《湘绮楼词选》云：“飘飘有凌云之气，觉东坡《水调》犹有尘心”。</b></p>
 <p data-pid="2hwi61-m">另附唐诗巅峰之作十篇（有详细点评）：</p>
 <p data-pid="cwHEBp-A"><a href="https://www.zhihu.com/answer/2205521965" class="internal"><span class="invisible">https://www.</span><span class="visible">zhihu.com/answer/220552</span><span class="invisible">1965</span><span class="ellipsis"></span></a></p>
</body>