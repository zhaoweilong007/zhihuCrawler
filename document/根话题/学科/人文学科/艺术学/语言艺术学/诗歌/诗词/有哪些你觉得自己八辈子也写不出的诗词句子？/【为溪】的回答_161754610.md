# 有哪些你觉得自己八辈子也写不出的诗词句子？
- 点赞数：5242
- 更新时间：2017年04月27日21时48分03秒
- 回答url：https://www.zhihu.com/question/58916371/answer/161754610
<body>
 <p data-pid="t-nGSnDt">必须《滕王阁序》啊，句句经典。给我八百辈子，我都写不出来。</p>
 <p data-pid="vAygxcnX">南昌（豫章）故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰，台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假， 胜友如云；千里逢迎，高朋满座。腾蛟起凤，孟学士之词宗；紫电、青霜，王将军之武库。家君作宰，路出名区；童子何知，躬逢胜饯。</p>
 <p data-pid="RTUhY70h">时维九月，序属三秋；潦水尽而寒潭清，烟光凝而暮山紫。俨骖騑于上路，访风景于崇 阿；临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。</p>
 <p data-pid="qJbelqje">披绣闼，俯雕甍，山原旷其盈视，川泽盱其骇瞩。 闾阎扑地，钟鸣鼎食之家；舸舰弥津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨；雁阵惊寒，声断衡阳之浦。</p>
 <p data-pid="vEB5Sky4">遥襟俯畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽； 邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，指吴会于云间。地势极而南溟深， 天柱高而北辰远。关山难越，谁悲失路之人？萍水相逢，尽是他乡之客。怀帝阍而不见，奉宣室以何年？</p>
 <p data-pid="052iMv2L">嗟乎！时运不济，命运多舛。冯唐易老，李广难封。屈贾谊于长沙，非无圣主；窜梁鸿 于海曲，岂乏明时。所赖君子安贫，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空怀报国之心；阮藉猖狂，岂效穷途之哭！</p>
 <p data-pid="pquSUXNz">勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪 笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今晨捧袂，喜托龙门。杨意不逢，抚凌云而自惜；钟期既遇，奏流水以何惭？</p>
 <p data-pid="gIJtOWhW">呜呼！胜地不常，盛筵难再。兰亭已矣，梓泽丘墟。临别赠言，幸承恩于伟饯；登高作 赋，是所望于群公。敢竭鄙诚，恭疏短引，一言均赋，四韵俱成。请洒潘江，各倾陆海云尔：</p>
 <p data-pid="Lo0RBVGT">滕王高阁临江渚， 佩玉鸣鸾罢歌舞。</p>
 <p data-pid="LjSUAxoN">画栋朝飞南浦云， 珠帘暮卷西山雨。</p>
 <p data-pid="CnosCzag">闲云潭影日悠悠， 物换星移几度秋。</p>
 <p data-pid="dnmfirh0">阁中帝子今何在？ 槛外长江空自流。</p>
</body>