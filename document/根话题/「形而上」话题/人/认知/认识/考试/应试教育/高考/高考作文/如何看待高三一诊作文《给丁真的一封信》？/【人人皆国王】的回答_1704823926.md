# 如何看待高三一诊作文《给丁真的一封信》？
- 点赞数：7147
- 更新时间：2021年01月29日20时08分29秒
- 回答url：https://www.zhihu.com/question/440976459/answer/1704823926
<body>
 <p data-pid="NCW4f0q5">致亲爱的丁真：</p>
 <p data-pid="bIXhc8JU">帝高阳之苗裔兮，朕皇考曰伯庸。</p>
 <p data-pid="JDNJS137">摄提贞于孟陬兮，惟庚寅吾以降。</p>
 <p data-pid="VadatCPA">皇览揆余初度兮，肇锡余以嘉名。</p>
 <p data-pid="OPbK-5Fn">名余曰正则兮，字余曰灵均。</p>
 <p data-pid="MELjHs3T">纷吾既有此内美兮，又重之以修能。</p>
 <p data-pid="VrCzSuXj">扈江离与辟芷兮，纫秋兰以为佩。</p>
 <p data-pid="iugNZGTg">汩余若将不及兮，恐年岁之不吾与。</p>
 <p data-pid="4PTvs6Pi">朝搴阰之木兰兮，夕揽洲之宿莽。</p>
 <p data-pid="TC8GTrzm">日月忽其不淹兮，春与秋其代序。</p>
 <p data-pid="RRCq33EF">惟草木之零落兮，恐美人之迟暮。</p>
 <p data-pid="gVyNzK1C">不抚壮而弃秽兮，何不改乎此度？</p>
 <p data-pid="djlN7vkU">乘骐骥以驰骋兮，来吾道夫先路！</p>
 <p data-pid="pvR4i7np">昔三后之纯粹兮，固众芳之所在。</p>
 <p data-pid="2ReB-9Cb">杂申椒与菌桂兮，岂惟纫夫蕙茝！</p>
 <p data-pid="H4E-BvCc">彼尧、舜之耿介兮，既遵道而得路。</p>
 <p data-pid="yFRxde8d">何桀纣之昌披兮，夫惟捷径以窘步。</p>
 <p data-pid="KF3_MLsH">惟夫党人之偷乐兮，路幽昧以险隘。</p>
 <p data-pid="qBpBP-gk">岂余身之殚殃兮，恐皇舆之败绩。</p>
 <p data-pid="OqAFz8Cx">忽奔走以先后兮，及前王之踵武。</p>
 <p data-pid="nm2CoVJw">荃不查余之中情兮，反信谗而齌怒。</p>
 <p data-pid="Q_-Cs7Am">余固知謇謇之为患兮，忍而不能舍也。</p>
 <p data-pid="PH7W1oS6">指九天以为正兮，夫惟灵修之故也。</p>
 <p data-pid="9GwmihaM">曰黄昏以为期兮，羌中道而改路。</p>
 <p data-pid="YZlGM2Rb">初既与余成言兮，后悔遁而有他。</p>
 <p data-pid="BJg-QqEO">余既不难夫离别兮，伤灵修之数化。</p>
 <p data-pid="O2N6rueM">余既滋兰之九畹兮，又树蕙之百亩。</p>
 <p data-pid="XVNp9z4p">畦留夷与揭车兮，杂杜衡与芳芷。</p>
 <p data-pid="SA9Kx_ov">冀枝叶之峻茂兮，愿俟时乎吾将刈。</p>
 <p data-pid="B7wJjYWN">虽萎绝其亦何伤兮，哀众芳之芜秽。</p>
 <p data-pid="P8F28hM6">众皆竞进以贪婪兮，凭不厌乎求索。</p>
 <p data-pid="5G2eTmw8">羌内恕己以量人兮，各兴心而嫉妒。</p>
 <p data-pid="Jj-8_-C_">忽驰骛以追逐兮，非余心之所急。</p>
 <p data-pid="bKL7tre3">老冉冉其将至兮，恐修名之不立。</p>
 <p data-pid="NdW__pgU">朝饮木兰之坠露兮，夕餐秋菊之落英。</p>
 <p data-pid="nGNc-CaH">苟余情其信姱以练要兮，长顑颔亦何伤。</p>
 <p data-pid="BKldWKMs">掔木根以结茝兮，贯薜荔之落蕊。</p>
 <p data-pid="1YJ8uY2g">矫菌桂以纫蕙兮，索胡绳之纚纚。</p>
 <p data-pid="xsifJ5q8">謇吾法夫前修兮，非世俗之所服。</p>
 <p data-pid="6B6l5PlJ">虽不周于今之人兮，愿依彭咸之遗则。</p>
 <p data-pid="Jq_nYlLc">长太息以掩涕兮，哀民生之多艰。</p>
 <p data-pid="0JWmzGsD">余虽好修姱以鞿羁兮，謇朝谇而夕替。</p>
 <p data-pid="Ono79Xsg">既替余以蕙纕兮，又申之以揽茝。</p>
 <p data-pid="fWdEO14Y">亦余心之所善兮，虽九死其犹未悔。</p>
 <p data-pid="oKAC-2l9">怨灵修之浩荡兮，终不察夫民心。</p>
 <p data-pid="ydiq7lcl">众女嫉余之蛾眉兮，谣诼谓余以善淫。</p>
 <p data-pid="zPbyUlxQ">固时俗之工巧兮，偭规矩而改错。</p>
 <p data-pid="oxKWzybn">背绳墨以追曲兮，竞周容以为度。</p>
 <p data-pid="OlSa7hIA">忳郁邑余侘傺兮，吾独穷困乎此时也。</p>
 <p data-pid="crm9PlN3">宁溘死以流亡兮，余不忍为此态也。</p>
 <p data-pid="cEvWFEoc">鸷鸟之不群兮，自前世而固然。</p>
 <p data-pid="ISPCYpqh">何方圜之能周兮，夫孰异道而相安？</p>
 <p data-pid="OOwavU5A">屈心而抑志兮，忍尤而攘诟。</p>
 <p data-pid="7dV13BQ0">伏清白以死直兮，固前圣之所厚。</p>
 <p data-pid="J01YCOnn">悔相道之不察兮，延伫乎吾将反。</p>
 <p data-pid="-mOWXNA5">回朕车以复路兮，及行迷之未远。</p>
 <p data-pid="eM6nJFxC">步余马于兰皋兮，驰椒丘且焉止息。</p>
 <p data-pid="Q6Tic67d">进不入以离尤兮，退将复修吾初服。</p>
 <p data-pid="iGyG7aBZ">制芰荷以为衣兮，集芙蓉以为裳。</p>
 <p data-pid="tyZ1OV0S">不吾知其亦已兮，苟余情其信芳。</p>
 <p data-pid="2cbnszEE">高余冠之岌岌兮，长余佩之陆离。</p>
 <p data-pid="kNOXC32t">芳与泽其杂糅兮，唯昭质其犹未亏。</p>
 <p data-pid="kQWaMi9-">忽反顾以游目兮，将往观乎四荒。</p>
 <p data-pid="3Oegdqrg">佩缤纷其繁饰兮，芳菲菲其弥章。</p>
 <p data-pid="Ur7Aq_Au">民生各有所乐兮，余独好修以为常。</p>
 <p data-pid="ImVSyBDI">虽体解吾犹未变兮，岂余心之可惩。</p>
 <p data-pid="CVwd6WJG">女嬃之婵媛兮，申申其詈予。</p>
 <p data-pid="bR61Vrdh">曰：“鲧婞直以亡身兮，终然夭乎羽之野。</p>
 <p data-pid="YLRp4i1P">汝何博謇而好修兮，纷独有此姱节。</p>
 <p data-pid="nzsw1xas">薋菉葹以盈室兮，判独离而不服。</p>
 <p data-pid="ijOu8Zui">众不可户说兮，孰云察余之中情。</p>
 <p data-pid="zSxTzs36">世并举而好朋兮，夫何茕独而不予听？</p>
 <p data-pid="5Lg7fZIz">依前圣以节中兮，喟凭心而历兹。</p>
 <p data-pid="kvmSQPHi">济沅、湘以南征兮，就重华而敶词：</p>
 <p data-pid="f4VAsShj">启《九辩》与《九歌》兮，夏康娱以自纵。</p>
 <p data-pid="_IxkuoSz">不顾难以图后兮，五子用失乎家衖。</p>
 <p data-pid="e66u5Lqn">羿淫游以佚畋兮，又好射夫封狐。</p>
 <p data-pid="e32-TwCb">固乱流其鲜终兮，浞又贪夫厥家。</p>
 <p data-pid="UIa3Boit">浇身被服强圉兮，纵欲而不忍。</p>
 <p data-pid="uNwKC5Qr">日康娱而自忘兮，厥首用夫颠陨。</p>
 <p data-pid="bV8Qj28a">夏桀之常违兮，乃遂焉而逢殃。</p>
 <p data-pid="t9GUujcV">后辛之菹醢兮，殷宗用而不长。</p>
 <p data-pid="d5KfLiX-">汤、禹俨而祗敬兮，周论道而莫差。</p>
 <p data-pid="HtadVfBJ">举贤才而授能兮，循绳墨而不颇。</p>
 <p data-pid="ZYAV3vHk">皇天无私阿兮，览民德焉错辅。</p>
 <p data-pid="bdtk6st2">夫维圣哲以茂行兮，苟得用此下土。</p>
 <p data-pid="IfAlhO-Q">瞻前而顾后兮，相观民之计极。</p>
 <p data-pid="tz0WxcyP">夫孰非义而可用兮？孰非善而可服？</p>
 <p data-pid="r1IiW2Z6">阽余身而危死兮，览余初其犹未悔。</p>
 <p data-pid="8fqbo5gb">不量凿而正枘兮，固前修以菹醢。</p>
 <p data-pid="a7eZ6VC1">曾歔欷余郁邑兮，哀朕时之不当。</p>
 <p data-pid="Y5j4LlUd">揽茹蕙以掩涕兮，沾余襟之浪浪。</p>
 <p data-pid="lj_Jmaut">跪敷衽以陈辞兮，耿吾既得此中正。</p>
 <p data-pid="H4kI6bXD">驷玉虬以桀鹥兮，溘埃风余上征。</p>
 <p data-pid="ykhg-v4h">朝发轫于苍梧兮，夕余至乎县圃。</p>
 <p data-pid="TYZ7FGrJ">欲少留此灵琐兮，日忽忽其将暮。</p>
 <p data-pid="dZK7D4ei">吾令羲和弭节兮，望崦嵫而勿迫。</p>
 <p data-pid="osbAZkM-">路漫漫其修远兮，吾将上下而求索。</p>
 <p data-pid="11suQckh">饮余马于咸池兮，总余辔乎扶桑。</p>
 <p data-pid="YfXNM1QY">折若木以拂日兮，聊逍遥以相羊。</p>
 <p data-pid="BQOTmjOM">前望舒使先驱兮，后飞廉使奔属。</p>
 <p data-pid="pET7F-QE">鸾皇为余先戒兮，雷师告余以未具。</p>
 <p data-pid="d4knGk9p">吾令凤鸟飞腾兮，继之以日夜。</p>
 <p data-pid="x7fr1YUT">飘风屯其相离兮，帅云霓而来御。</p>
 <p data-pid="0n_6RBzT">纷总总其离合兮，斑陆离其上下。</p>
 <p data-pid="XiW3IsP6">吾令帝阍开关兮，倚阊阖而望予。</p>
 <p data-pid="enwMW80t">时暧暧其将罢兮，结幽兰而延伫。</p>
 <p data-pid="DszIN_li">世溷浊而不分兮，好蔽美而嫉妒。</p>
 <p data-pid="u79QJqsf">朝吾将济于白水兮，登阆风而绁马。</p>
 <p data-pid="AJPzvBUX">忽反顾以流涕兮，哀高丘之无女。</p>
 <p data-pid="g5e-XkwZ">溘吾游此春宫兮，折琼枝以继佩。</p>
 <p data-pid="XgT7vCGz">及荣华之未落兮，相下女之可诒。</p>
 <p data-pid="NKbvBWd4">吾令丰隆乘云兮，求宓妃之所在。</p>
 <p data-pid="nlo07u_l">解佩纕以结言兮，吾令謇修以为理。</p>
 <p data-pid="ajFEI15z">纷总总其离合兮，忽纬繣其难迁。</p>
 <p data-pid="CVJpTv9z">夕归次于穷石兮，朝濯发乎洧盘。</p>
 <p data-pid="WcFHH0QG">保厥美以骄傲兮，日康娱以淫游。</p>
 <p data-pid="ISZtBPWo">虽信美而无礼兮，来违弃而改求。</p>
 <p data-pid="g77_RADs">览相观于四极兮，周流乎天余乃下。</p>
 <p data-pid="Tbt-U2-T">望瑶台之偃蹇兮，见有娀之佚女。</p>
 <p data-pid="mG7oA-Cj">吾令鸩为媒兮，鸩告余以不好。</p>
 <p data-pid="u447k-Nu">雄鸠之鸣逝兮，余犹恶其佻巧。</p>
 <p data-pid="eYw-QMVM">心犹豫而狐疑兮，欲自适而不可。</p>
 <p data-pid="rmDT4CCX">凤皇既受诒兮，恐高辛之先我。</p>
 <p data-pid="adsHs9lu">欲远集而无所止兮，聊浮游以逍遥。</p>
 <p data-pid="qxuFY2fS">及少康之未家兮，留有虞之二姚。</p>
 <p data-pid="w6aeMxSJ">理弱而媒拙兮，恐导言之不固。</p>
 <p data-pid="Sd_BzuV5">世溷浊而嫉贤兮，好蔽美而称恶。</p>
 <p data-pid="SrPDqVAH">闺中既以邃远兮，哲王又不寤。</p>
 <p data-pid="Qcig5E4A">怀朕情而不发兮，余焉能忍而与此终古？</p>
 <p data-pid="XSfgoHsP">索琼茅以筳篿兮，命灵氛为余占之。</p>
 <p data-pid="qPh84LoH">曰：“两美其必合兮，孰信修而慕之？</p>
 <p data-pid="RNHmqbV7">思九州之博大兮，岂惟是其有女？”</p>
 <p data-pid="x66Nq9EE">曰：“勉远逝而无狐疑兮，孰求美而释女？</p>
 <p data-pid="eOTaFnaq">何所独无芳草兮，尔何怀乎故宇？”</p>
 <p data-pid="SZki0qFF">世幽昧以昡曜兮，孰云察余之善恶？</p>
 <p data-pid="sWRzZ5II">民好恶其不同兮，惟此党人其独异！</p>
 <p data-pid="hOCr7C_u">户服艾以盈要兮，谓幽兰其不可佩。</p>
 <p data-pid="ArL56W9W">览察草木其犹未得兮，岂珵美之能当？</p>
 <p data-pid="VGRXwGMG">苏粪壤以充祎兮，谓申椒其不芳。</p>
 <p data-pid="__MMHtmk">欲从灵氛之吉占兮，心犹豫而狐疑。</p>
 <p data-pid="j-hiSDUV">巫咸将夕降兮，怀椒糈而要之。</p>
 <p data-pid="V1AQ1mb5">百神翳其备降兮，九疑缤其并迎。</p>
 <p data-pid="st4Y_UTo">皇剡剡其扬灵兮，告余以吉故。</p>
 <p data-pid="Xt2PNyiC">曰：“勉升降以上下兮，求矩矱之所同。</p>
 <p data-pid="IztXfH6o">汤、禹俨而求合兮，挚、咎繇而能调。</p>
 <p data-pid="pkyunO_5">苟中情其好修兮，又何必用夫行媒？</p>
 <p data-pid="M97NAxM3">说操筑于傅岩兮，武丁用而不疑。</p>
 <p data-pid="dAjF7DWz">吕望之鼓刀兮，遭周文而得举。</p>
 <p data-pid="r8AmaQhj">宁戚之讴歌兮，齐桓闻以该辅。</p>
 <p data-pid="VyZezJ3S">及年岁之未晏兮，时亦犹其未央。</p>
 <p data-pid="g7BFEvn1">恐鹈鴃之先鸣兮，使夫百草为之不芳。”</p>
 <p data-pid="aKdYc79E">何琼佩之偃蹇兮，众薆然而蔽之。</p>
 <p data-pid="OsiMwGJT">惟此党人之不谅兮，恐嫉妒而折之。</p>
 <p data-pid="MPWRBnDJ">时缤纷其变易兮，又何可以淹留？</p>
 <p data-pid="Vq_6_7tA">兰芷变而不芳兮，荃蕙化而为茅。</p>
 <p data-pid="SYuASFX0">何昔日之芳草兮，今直为此萧艾也？</p>
 <p data-pid="gFVSAYul">岂其有他故兮，莫好修之害也！</p>
 <p data-pid="b4EMN7ix">余以兰为可恃兮，羌无实而容长。</p>
 <p data-pid="6EJyPdUO">委厥美以从俗兮，苟得列乎众芳。</p>
 <p data-pid="iETPrfjd">椒专佞以慢慆兮，樧又欲充夫佩帏。</p>
 <p data-pid="-rnx-Gvh">既干进而务入兮，又何芳之能祗？</p>
 <p data-pid="qSloVV-L">固时俗之流从兮，又孰能无变化？</p>
 <p data-pid="QTJdUosD">览椒兰其若兹兮，又况揭车与江离？</p>
 <p data-pid="CKg1d__q">惟兹佩之可贵兮，委厥美而历兹。</p>
 <p data-pid="e51jg98X">芳菲菲而难亏兮，芬至今犹未沬。</p>
 <p data-pid="7fEDyCOh">和调度以自娱兮，聊浮游而求女。</p>
 <p data-pid="FwVvk4WR">及余饰之方壮兮，周流观乎上下。</p>
 <p data-pid="HHtoQBeJ">灵氛既告余以吉占兮，历吉日乎吾将行。</p>
 <p data-pid="uQlFcdfR">折琼枝以为羞兮，精琼爢以为粻。</p>
 <p data-pid="QKfEW-Ta">为余驾飞龙兮，杂瑶象以为车。</p>
 <p data-pid="3xMxBmAY">何离心之可同兮？吾将远逝以自疏。</p>
 <p data-pid="3cfENUcv">邅吾道夫昆仑兮，路修远以周流。</p>
 <p data-pid="9VFN8-Zz">扬云霓之晻蔼兮，鸣玉鸾之啾啾。</p>
 <p data-pid="smGnXZq-">朝发轫于天津兮，夕余至乎西极。</p>
 <p data-pid="QjdOvOPT">凤皇翼其承旗兮，高翱翔之翼翼。</p>
 <p data-pid="nl_UYAHc">忽吾行此流沙兮，遵赤水而容与。</p>
 <p data-pid="rM8zM1Em">麾蛟龙使梁津兮，诏西皇使涉予。</p>
 <p data-pid="OGDBcJNb">路修远以多艰兮，腾众车使径待。</p>
 <p data-pid="FB8E-CQ8">路不周以左转兮，指西海以为期。</p>
 <p data-pid="52Og_FQd">屯余车其千乘兮，齐玉轪而并驰。</p>
 <p data-pid="K9E8vWSd">驾八龙之婉婉兮，载云旗之委蛇。</p>
 <p data-pid="b4DPycIr">抑志而弭节兮，神高驰之邈邈。</p>
 <p data-pid="-wkKVoHF">奏《九歌》而舞《韶》兮，聊假日以偷乐。</p>
 <p data-pid="W7DmhzbH">陟升皇之赫戏兮，忽临睨夫旧乡。</p>
 <p data-pid="AjApZt-m">仆夫悲余马怀兮，蜷局顾而不行。</p>
 <p data-pid="mUtlRFj2">乱曰：已矣哉！</p>
 <p data-pid="eFEh82Vs">国无人莫我知兮，又何怀乎故都！</p>
 <p data-pid="XCGntIg4">既莫足与为美政兮，吾将从彭咸之所居！</p>
 <p data-pid="i1aIiWaN">此致</p>
 <p data-pid="doEpsc22">敬礼！</p>
 <p data-pid="N0nm37kb">做题家</p>
 <p data-pid="szgVYLN6">2021年1月29日</p>
</body>